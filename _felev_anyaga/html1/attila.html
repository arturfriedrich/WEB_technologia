<!DOCTYPE html>
<html lang="hu-HU">
  <head>
    <title>József Attila: A Dunánál</title>
    <meta charset="utf-8" />
  </head>
  <body>
    <h1>József Attila</h1>
    <h2>A Dunánál</h2>
    <h3>1</h3>
    <p title="1/1">
      A rakodópart alsó kövén ültem,<br />
      néztem, hogy úszik el a dinnyehéj.<br />
      Alig hallottam, sorsomba merülten,<br />
      hogy fecseg a felszin, hallgat a mély.<br />
      Mintha szivemből folyt volna tova,<br />
      zavaros, bölcs és nagy volt a Duna.
    </p>
    <p title="1/2">
      Mint az izmok, ha dolgozik az ember,<br />
      reszel, kalapál, vályogot vet, ás,<br />
      úgy pattant, úgy feszült, úgy ernyedett el<br />
      minden hullám és minden mozdulás.<br />
      S mint édesanyám, ringatott, mesélt<br />
      s mosta a város minden szennyesét.<br />
    </p>
    <p title="1/3">
      És elkezdett az eső cseperészni,<br />
      de mintha mindegy volna, el is állt.<br />
      És mégis, mint aki barlangból nézi<br />
      a hosszú esőt - néztem a határt:<br />
      egykedvü, örök eső módra hullt,<br />
      szintelenül, mi tarka volt, a mult.<br />
    </p>
    <p title="1/4">
      A Duna csak folyt. És mint a termékeny,<br />
      másra gondoló anyának ölén<br />
      a kisgyermek, úgy játszadoztak szépen<br />
      és nevetgéltek a habok felém.<br />
      Az idő árján úgy remegtek ők,<br />
      mint sírköves, dülöngő temetők.<br />
    </p>
    <h3>2</h3>
    <p title="2/1">
      Én úgy vagyok, hogy már száz ezer éve<br />
      nézem, amit meglátok hirtelen.<br />
      Egy pillanat s kész az idő egésze,<br />
      mit száz ezer ős szemlélget velem.<br />
    </p>
    <p title="2/2">
      Látom, mit ők nem láttak, mert kapáltak,<br />
      öltek, öleltek, tették, ami kell.<br />
      S ők látják azt, az anyagba leszálltak,<br />
      mit én nem látok, ha vallani kell.<br />
    </p>
    <p title="2/3">
      Tudunk egymásról, mint öröm és bánat.<br />
      Enyém a mult és övék a jelen.<br />
      Verset irunk - ők fogják ceruzámat<br />
      s én érzem őket és emlékezem.<br />
    </p>
  </body>
</html>
