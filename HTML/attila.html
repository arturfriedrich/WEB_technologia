<!DOCTYPE html>
<html lang="en">
<head>
    <meta charset="UTF-8">
</head>
<body>
    <h1>József Attila: A DUNÁNÁL</h1>

    <h2>A DUNÁNÁL</h2>
    
    <h3>1</h3>
    
    <p title="1/1">A rakodópart alsó kövén ültem,<br/>
    néztem, hogy úszik el a dinnyehéj.<br/>
    Alig hallottam, sorsomba merülten,<br/>
    hogy fecseg a felszin, hallgat a mély.<br/>
    Mintha szivemből folyt volna tova,<br/>
    zavaros, bölcs és nagy volt a Duna.<br/><br/></p>
    
    <p title="1/2">Mint az izmok, ha dolgozik az ember,<br/>
    reszel, kalapál, vályogot vet, ás,<br/>
    úgy pattant, úgy feszült, úgy ernyedett el<br/>
    minden hullám és minden mozdulás.<br/>
    S mint édesanyám, ringatott, mesélt<br/>
    s mosta a város minden szennyesét.<br/><br/></p>
    
    <p title="1/3">És elkezdett az eső cseperészni,<br/>
    de mintha mindegy volna, el is állt.<br/>
    És mégis, mint aki barlangból nézi<br/>
    a hosszú esőt - néztem a határt:<br/>
    egykedvü, örök eső módra hullt,<br/>
    szintelenül, mi tarka volt, a mult.<br/><br/></p>
    
    <p title="1/4">A Duna csak folyt. És mint a termékeny,<br/>
    másra gondoló anyának ölén<br/>
    a kisgyermek, úgy játszadoztak szépen<br/>
    és nevetgéltek a habok felém.<br/>
    Az idő árján úgy remegtek ők,<br/>
    mint sírköves, dülöngő temetők.<br/><br/></p>
    
    <h3>2</h3>
    
    <p title="2/1">Én úgy vagyok, hogy már száz ezer éve<br/>
    nézem, amit meglátok hirtelen.<br/>
    Egy pillanat s kész az idő egésze,<br/>
    mit száz ezer ős szemlélget velem.<br/><br/></p>
    
    <p title="2/2">Látom, mit ők nem láttak, mert kapáltak,<br/>
    öltek, öleltek, tették, ami kell.<br/>
    S ők látják azt, az anyagba leszálltak,<br/>
    mit én nem látok, ha vallani kell.<br/><br/></p>
    
    <p title="2/3">Tudunk egymásról, mint öröm és bánat.<br/>
    Enyém a mult és övék a jelen.<br/>
    Verset irunk - ők fogják ceruzámat<br/>
    s én érzem őket és emlékezem.<br/><br/></p>
    
    <h3>3</h3>
    
    <p title="3/1">Anyám kún volt, az apám félig székely,<br/>
    félig román, vagy tán egészen az.<br/>
    Anyám szájából édes volt az étel,<br/>
    apám szájából szép volt az igaz.<br/>
    Mikor mozdulok, ők ölelik egymást.<br/>
    Elszomorodom néha emiatt -<br/>
    ez az elmulás. Ebből vagyok. "Meglásd,<br/>
    ha majd nem leszünk!..." - megszólítanak.<br/><br/></p>
    
    <p title="3/2">Megszólítanak, mert ők én vagyok már;<br/>
    gyenge létemre így vagyok erős,<br/>
    ki emlékszem, hogy több vagyok a soknál,<br/>
    mert az őssejtig vagyok minden ős -<br/>
    az Ős vagyok, mely sokasodni foszlik:<br/>
    apám- s anyámmá válok boldogon,<br/>
    s apám, anyám maga is ketté oszlik<br/>
    s én lelkes Eggyé így szaporodom!<br/><br/></p>
    
    <p title="3/3">A világ vagyok - minden, ami volt, van:<br/>
    a sok nemzedék, mely egymásra tör.<br/>
    A honfoglalók győznek velem holtan<br/>
    s a meghódoltak kínja meggyötör.<br/>
    Árpád és Zalán, Werbőczi és Dózsa -<br/>
    török, tatár, tót, román kavarog<br/>
    e szívben, mely e multnak már adósa<br/>
    szelíd jövővel - mai magyarok!<br/><br/></p>
    
    <p title="3/4">...Én dolgozik akarok. Elegendő<br/>
    harc, hogy a multat be kell vallani.<br/>
    A Dunának, mely mult, jelen s jövendő,<br/>
    egymást ölelik lágy hullámai.<br/>
    A harcot, amelyet őseink vivtak,<br/>
    békévé oldja az emlékezés<br/>
    s rendezni végre közös dolgainkat,<br/>
    ez a mi munkánk; és nem is kevés.<br/><br/></p>
    
    1936. jún.
</body>
</html>