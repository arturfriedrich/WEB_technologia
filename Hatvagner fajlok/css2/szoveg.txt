Az Atari egy amerikai vállalat, a világ egyik leghíresebb 
videójáték-konzol, illetve videójáték fejlesztő/gyártó cége. 
1972-ben Nolan Bushnell és Ted Dabney alapította. Megalapításától 
videójátékokkal foglalkozott, ekkor jelentek meg a híres, népszerű 
Computer Space és Pong játékok. (A kettő közül a Pong számított a 
legforradalmibbnak, hiszen mérföldkőnek számít a 
videójáték-történelemben.) Első konzoljuk az Atari VCS (Video 
Computer System) volt, amely később az Atari 2600 nevet kapta. 
1976-tól otthoni számítógépeket is gyártottak (Atari 400/800, később 
XL-sorozat). Az 1983-as videójáték-válság alaposan keresztbe tett a 
cég működésének. A nehéz helyzetbe került céget 1984-ben Jack 
Tramiel, a Commodore alapítója és korábbi tulajdonosa vásárolta meg. 
Az ő vezetése alatt mutatták be 1985-ben a 16 bites, Motorola 68000 
processzoron alapuló Atari ST számítógépcsaládot, amely a 
nyolcvanas-kilencvenes évek fordulóján igen népszerű volt. Az olcsó 
PC-k elterjedésével az Atari folyamatosan piacot veszített, és hiába 
mutatta be az igen fejlett, Motorola 68030 alapú Atari Falcon 
számítógépet és a 64 bites játékkonzolok előfutárát, az Atari 
Jaguart, a csődöt nem kerülhette el. Az Atari Corporation 1996-ban 
átalakult, majd megszüntették. Az értékes Atari márkanevet 1998-ban 
a Hasbro játékgyártó világcég vette meg. 2001-ben az Infogrames 
szoftvercég vette meg a Hasbro Interactive nevű leányvállalatot az 
Atari márkához kapcsolódó jogokkal együtt. A cég jelenleg Atari SA. 
néven működik.
